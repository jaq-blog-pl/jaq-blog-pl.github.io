---
layout: post
title: "Bliskość"
date: 2020-02-15
---

![Ciasteczko](images/amerykanskie_swieto.webp)

Dziś (choć to już wczoraj) wieczór poszliśmy wcześniej do łóżka. Zazwyczaj przeszkadzają nam różne rzeczy: obowiązki, które zajmują myśli. Wczesne wstawanie w powszedni dzień. Dzieci, które do późna w noc czytają książki, a z czasem wcale nie zaczną zasypiać wcześniej. Zmęczenie robotą na etat. Zbyt poźno zjedzona obfita obiadokolacja. Okres. Zbyt poważne rozmowy. Niesnaski wśród dzieci, rodziców czy rodzeństwa. Kłopoty ze zdrowiem. Zbyt wcześnie wypity alkohol. Zimno bądź gorąc. Listę można ciągnąć. Dziś jesteśmy w środku urlopu, żadna z tych spraw nie przeszkadza nam. Z rana odwiedziliśmy bardzo przyjemną kafejkę. Wieczorem jesteśmy dobrze najedzeni, wypoczęci, dzieci dopieszczone i radosne, rodzina ciepła, napiliśmy się dobrego wina, kończy się dzień zakochanych, wydawałoby się: doskonały przepis na uprawę miłości --- dopełnienie tego dobrego, co kwitnie między nami.

Jednak już w ciągu dnia obraz święta miłości pękał.

--- Nie całuj mnie tak namiętnie. Pewne rodzaje pocałunków są przeznaczone tylko do łóżka --- powiedziała w reakcji na moją próbę zmniejszenia dystansu.

--- Ale jak to? Co zrobiłem nie tak? --- zupełnie zaskoczony spytałem.  Zupełnie zaskoczony, bo nawet córka, która zwykle na nasze całusy reaguje typowym dla jej wieku "Fuuuj!" nie zauważyła niczego zdrożnego w moim całusku.

--- Dotykanie się językiem nie przystoi w miejscu publicznym.

--- Yyy, ale ja przecież nie dotknąłem cię językiem --- ciągnę zmieszany, ale chyba już zaczynam rozumieć, dokąd ta rozmowa zmierza.

--- Masz też zbyt rozchylone usta --- doprecyzowuje niezmieszana.

--- To na ile centymetrów można je uchylić? --- podchwytuję tę nieprzyjemną grę.

--- O tak --- prezentuje. --- Jakieś półtora.

--- OK, rozumiem.  Tak? --- naśladuję. --- No to spróbujmy --- zbliżam się do jej twarzy. Niestety, nie mam pojęcia (Ta, akurat! Gdy piszę te słowa po nocy, śmiem podejrzewać, że nie bez znaczenia było miejsce, a raczej miejscowość w której rzecz się dzieje, a mianowicie w pełnej zakochanych par, romantycznej części Trójmiasta.) jak to się stało, ale trafiłem w policzek.

Budowałem. Dzień był młody.  Zaczął się wieloma przyjemnościami.  W niczym nie uchybiłem potrzebie sytuacji ni stanowi emocjonalnemu. Byłem pomocny, męski, przywódczy, opiekuńczy, czuły, radosny. Sytuacje społeczne ogrywałem z gracją, dzieci łagodziłem i piastowałem należycie, bliskość utrzymywałem --- aby nie przedobrzyć czy wyziębić --- na półkrótką odległość. W mojej ocenie udany dzień kończył się tak, jak kończą się dni zakochanych. Niestety nie wziąłem pod rozwagę jednej rzeczy: w naszej parze tylko jedno z nas jest zakochane. Pocałunki, które zachowałem wedle jasno wyrażonego żądania na późniejszy, bardziej odpowiedni czas nie dostały cienia szansy, aby się ziścić.

--- Nie patrz na mnie pożądliwie --- usłyszałem, zanim jeszcze zdążyłem dołączyć do niej w łóżku.  Okej, może wyglądam jak oblech zupełnie nieświadomie. I może nie chciała mnie w ten sposób skrzywdzić, bo ton głosu nie brzmiał żyletkami, a był tylko rozdrażniony.  Coś musiało się stać, ale nie widziałem ani jednego mrocznego wydarzenia pomiędzy nami. Czy może coś stało się gdzie indziej?

--- Nie dostałam dzisiaj od ciebie żadnej walentynki. Ani od żadnego nieznajomego --- wyginając usta w lekką podkówkę powiedziała kilka godzin wcześniej, młodym wieczorem.  Obserwowałem ją przez cały walentynkowy dzień (bo przecież nie liczą się słowa i nie liczą się fakty, kiedy rozmawiamy o emocjach). Kompulsywnie sprawdzała telefon, co i rusz logowała się na Fejsika nie zważając na to, czy ja siedzący obok widzę wpisywane hasło, czy nie, i wylogowywała, żeby przypadkiem sfera prywatności i treść intymnej komunikacji nie wpadła w niepowołane ręce.

--- A od znajomego? Widziałem piosenkę ze słowem "orgazm" w tytule --- podpytałem. Widziałem też walentynkę od koleżanki, ale to się nie liczy, bo koleżanka wcale pociągająca nie jest. "Oj tam, od razu »orgazm« od Hiszpana ci się nie podoba" pomyślicie. "Odzywa się schiza", dopowiecie. No może.

--- Odzywa się twoja schiza --- odparła.

Pomilczeliśmy chwilę. W duchu przyznałem jej rację. Uspokoiłem się --- wiedziałem, że póki spędza czas ze mną, póki jesteśmy dla siebie mili, jestem tak naprawdę zwycięzcą.  "Kim jesteś? --- Jesteś zwycięzcą!". No i: nie, nie na tę piosenkę czekała, wciąż sprawdzała przez wiele następnych godzin Fejsa, z coraz mniejszą nadzieją.

--- Byliśmy w kawiarni, spędziliśmy tam czas przyjemnie, zostaliśmy dobrze obsłużeni, kawa i deser były bardzo smaczne --- pociągnąłem temat.

--- To było na Walentynki? --- podpytała niewinnie.

--- To było tak: ... --- zacząłem tłumaczyć co i jak, dlaczego i że spróbowałem (i według mnie wypadłem w tym superancko) połączyć w jednym wydarzeniu kilka tematów: mnóstwa wolnego czasu do zagospodarowania, zadbania z pomocą cukru o humory na nieco trudniejszy okres dnia, dołożenia cegiełki do budowli jaką jest ogłada naszego syna, ukazania naszej miłości w całkiem znośny (jak na to boleśnie amerykańskie święto) sposób.

(--- Widziałaś serduszkowe ciastka na witrynie --- spytałem ją przy kawiarnianym stoliku.

--- Serduszka?

--- Tak, ciastka w kształcie serc, całkiem apetycznie wyglądały.

--- Tak mamo, były tam, takie czerwone!

--- No, krwiście czerwone, pani obok nas robiła im zdjęcia na Instagrama. Trudno było je poominąć, wyglądały naprawdę fajnie.

--- Nie, nie widziałam.)

Elegancja wyjaśnionego rozwiązania chyba do niej nie trafiła. Może w mojej wyłuszczonej myśli bardziej znalazła fakt, że upiekłem dwie pieczenie na jednym ogniu, niż że w ten sposób świętowaliśmy.

Wróćmy do sypialni, wieczór dnia Świętego Walentego. Nikt chyba nie może już mieć wątpliwości, że pożądanie jest
niepożądane. I że bliskość tego wieczoru nie będzie oznaczała słonego potu, kwaśnej cipki ni słodkiej spermy. Może będzie oznaczała przytulenie, rozmowę, zakończenie słodkiego dnia słodką klamrą poczucia wartościowej wspólnoty.

--- Spróbujmy zrobić sobie tydzień bez seksu --- wybuchła nieoczekiwana bomba. Cudaczek--Wyśmiewaczek, licho niepoczciwe, tylko na to czekał. "Z naszym stażem ludzie uprawiają seks raz w tygodniu" podszepnął. "Nie mówiłam, że w naszym wieku, tylko z naszym stażem" dodał.  Przypomniał jeszcze kilka innych dialogów. Pewnego razu:

--- Co sądzisz o grach?

--- Uważam, że nie dają nic dobrego.  Usypiają człowieka.  Odciągają od ważnych rzeczy. Nigdy nie rozumiem, co wy robicie w tym komputerze.

...kiedy indziej:

--- Gdy gram w gry komputerowe, to moje libido maleje.

--- Spróbujmy z tego skorzystać.

A wszystko w okamgnieniu, zanim zdążyłem otworzyć usta w wyrazie niemego podziwu i bezbrzeżnego zdumienia. Chaos w sercu. O dużo mniejszym natężeniu, niż w ostatnich trzech miesiącach, chyba potrafię sobie radzić już z tymi mieczami przeszywającymi serce lepiej niż na początu, kiedy byłem jak rozdarta na drobiazg stronica papieru. Choć może, podejrzewam nie bez krztyny racji, zacząłem na powrót chować się do skorupki, ale już nie taki cały, a tylko w tej mojej części, która styka się na co dzień z wybranką mojego serca (a bezpoetycko: obojętnieję). A skoro nie wszystek umrę, złożony w grobie skorupy, skoro duża część mnie wystaje jeszcze, a serce walczy ze skamienieniem, to przez usta przeciskają się słowa, które są złem w czystej postaci, ale i one nie mają siły dotrzeć do A., której myśl zaprząta rozczarowanie dzisiejszym dniem, zupełnie ode mnie niezależne:

--- Może powinienem znaleźć sobie kogoś?

--- Dlaczego tak mówisz, chciałeś mnie zranić?  Czuję się szantażowana, że jak nie będzie seksu, to nie będziesz spał. I będziesz się mścił waląc jak torpeda w klawisze laptopa.

--- Chciałem cię obudzić. Bądź przy mnie. Potrzebuję twojej bliskości.

--- To gwałt jest. Tak mówiła na terapii lekarka od par. Nie można przymuszać do rozmowy.

O dziwo, rozmowa nasza jest spokojna, raczej ciepła, przerywana jeszcze wiele, wiele razy odwiedzinami dzieci, które nieco zaniedbane przepędziły wieczór przy mózgojebnej grze i potrzebowały (teraz, gdy czas już zasypiać) się poruszać, pomarudzić ze zmęczenia kompem, z rozczaorwania i rozdrażnienia swoim własnym zachowaniem. Wreszcie --- gdy już są gotowe do snu, ale jeszcze w złym stanie --- raz jeszcze tego dnia staję na wysokości zadania i uspokajam rozszarpane nerwy, przytulam, koję, wyjaśniam, obejmuję, zapewniam i daję bezpieczeństwo.  Gdy wracam do własnej sypialni, spokój wsysa ją w sen. Dopowiadam w jej półuważne ucho, już raczej podświadomości niż świadomości słowa, w których jest wszystko to, co czuję.

--- Potrzebuję bliskości i seks jest tej bliskości najwyraźniejszym okazaniem, ale nie jest konieczny, kiedy go nie ma świetnie się czuję w mocnym objęciu i z rozmową, która często bardziej spełnia, niż chwila zwierzęcej przyjemności. Uwielbiam, kiedy się dopuszczasz mnie do najbardziej strzeżonych miejsc swoich emocji, umysłu i ciała. Ta chwila tuż przed orgazmem jest równie piękna, co wyjawiona tajemnica twojej duszy czy twoje pożądanie, którym się kierujesz gdy jesteśmy razem. Uwielbiam być głęboko w tobie empatią, słowami i ciałem. Dajesz mi wtedy szczęście i spełnienie.

Trzy aspekty bliskości, z których każdy ma potężny potencjał ranienia, ale które warto okazywać bez lęku, a łącznie się potęgują w coś megamocarnego. Chyba to pewnego rodzaju wyznanie miłości dotarło do jej podświadomości, bo po chwil kilkorgu (długich, jak długa jest bezsenność głęboko w zamgloną noc) przywarła do mojego ciała i wyszeptała:

--- Kocham cię. Zrobię dla ciebie wszystko.
