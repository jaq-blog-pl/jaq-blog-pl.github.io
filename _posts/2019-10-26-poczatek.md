---
layout: post
title: "Wesele"
date: 2019-10-26
---

![Wianek](/images/wianek.webp)

--- Daj X złotych na prezent --- usłyszałem dwa tygodnie wcześniej.

--- ...? --- Mój pytający wzrok chyba nie dosięgnął celu.  Myślałem raczej o Z złotych, może jeszcze będzie czas to przedyskutować.

--- Wyciągnij z bankomatu X złotych --- w jakiś czas potem oznajmiła.

--- ...?! --- i tym razem nie znalazłem języka w gębie, a podniesienie brwi w niemym komunikacie zostało odczytane jako najoczywistsza w świecie zgoda.

--- Musisz jeszcze te X złotych wyciągnąć --- takie słowa z rana w dzień ślubu dotarły moich uszu.  Poszedłem do bankomatu.  Najczęściej to mnie w naszym małżeństwie przypisywano nadmierną oszczędność.  A gościć będziemy się nie tylko we dwójkę.  X to na mój gust za mało.

--- Kasa jest w moim portfelu --- oznajmiłem po powrocie, w pośpiechu, już z żelazkiem w ręku.  Myślałem, że jest jeszcze przestrzeń do kompromisu, wszak mój portfel nie musi schudnąć do cna.

--- Tyle?  Jak to... --- ogarnęło ją zdumienie i wściekłość; zaraz potem inna myśl przeważyła: --- Nie szanujesz mnie --- a potem już tylko płacz i lament.

--- Czekałem na rozmowę, jakieś przesłanki, czemu X, a nie X+Y, jakąś dyskusję.  Nie było.  Były rozkazy.  Chciałem dać X+Y+Z, ale pod twoim wpływem mogę pójść na kompromis i wypłaciłem X+Y, to jest wyraz mojego wsłuchania w ciebie.  --- Słowa łagodzenia sporu płyną ze mnie, gdy jestem jeszcze zupełnie nieświadomy, skąd w ogóle mógł się wziąć temat szacunku. Nigdy dotąd ten termin nie gościł w naszych rozmowach, a było rozmów niemało i złych, i dobrych, wiele problemów i wątpliwości. Szacunek?

Podróż w aucie, w odświętnych strojach, minęła nam w atmosferze wrogości.  Rozbijałem ten mur przez bite sześć godzin.  W końcu, po wielu kieliszkach i namowach udało się połączyć nas w tańcu.  Było przyjemnie, przytulaliśmy się, patrzyli sobie w oczy, skakaliśmy i robiliśmy to, co robi się na weselach.  Jedno wyjście na parkiet, drugie, więcej wina, jedzenia i rozmów, i kolejne tańce.  Aż stało się to. Wychodzimy na parkiet, ciepło, zmęczenie i alkoholowa nagość w niej, ja mam być kierowcą więc tylko nastrój mam szampański.  I wolny kawałek ze Spotify'a leci, dobry do przytulania.  Ale co to, A. staje w miejscu i śmieje się, a jest to brzydki śmiech:

--- Nie, nie mogę! Haha.  Czuję się, jakbym tańczyła z Woodym Allenem --- szydzi.

--- Chodź, przecież Woody Allen też tańczył i to z całkiem fajnymi laskami --- próbuję jeszcze złapać ją w talii, wczuć się w rytm.

--- Nie, nie.  Nie dotykaj mnie.

Stanęliśmy naprzeciw siebie wyprostowani, ręce spuszczone, głowy prosto.  Nie wiedziałem, co powiedzieć, nie pozostało już do powiedzenia nic.  Jestem za niski.  Nigdy nie był to dla mnie powód do wstydu, ot, nie zawsze w rozmowie z ludźmi będę patrzył w dół, nie będę miał kłopotów z kręgosłupem i z kupnem łóżka.  Ale dla mojej ukochanej to najwidoczniej ma znaczenie.  I oto w jedenaście lat po naszym ślubie odkrywamy tę odrazę, która uniemożliwia dalsze weselenie się. Nie wpadłem na pomysł: "ej, może ściągnij te koturny", a przecież obok niejeden już tak zrobił, parkiet nie ziębi, miejca tyle, że nikt nas nie podepcze, elegancja po północy może ustąpić miejsca wygodzie, a odraza miłości.

Nie, odraza jest przeciwieństwem miłości, tam już nic się nie dało zrobić, odprowadziłem grzecznie partnerkę do stolika, poszedłem zobaczyć, co robią dzieci w mniejszej salce konferencyjnej, gdzie było tak jeszcze-nie-nastoletnio, schowałem się pod stolik i zniknąłem, żółwik to dobra strategia, dotąd jeszcze nigdy mnie nie zawiodła.  Wkrótce nadszedł czas odwożenia tego tam, a owego ówdzie.  Nie musiałem już uczestniczyć w imprezie, która miała być weselem, robić dobrej miny do złej gry --- ale była to tylko minimalna ulga.  Po kilku chwilach dzieci miały już dość, toteż czas i na nas.

Ciemna noc szybko utuliła wszystkich.  Ani ona, ani ja nie nalegaliśmy na dzielenie wspólnego posłania.  Byliśmy osobno.  Dwie godziny minęły, a sen, po tym długim i obfitym dniu, nie nadchodził.  Dla zabicia czasu sięgnąłem po telefon --- traf chciał, że najbliżej był jej telefon, nic w tym nadzwyczajnego, pierwsza rzecz po przebudzeniu i ostatnia przed zaśnięciem to Fejsik, wielka rodzina radia maryja dla młodych, wykształconych z wielkich miast.  Ciekawość skierowała moją rękę tam więc, tam, gdzie dotąd wstępu nie miałem z własnego wyboru.  Minąłem niekończącego się feeda pełnego średnio ciekawych niszowych treści, skręciłem w rozmowy, przystanąłem tu, tam... i zobaczyłem.  Czystej wody flirt.  Zaczynał się niewinnie, słowa zgodne z jej relacjami, że ów pan jest niesolidny, lekceważący i irytuje.  Ale potem przechodził na "ty", zaczynał być osobisty, coraz to skracał dystans, aż wreszcie stawał się obnażony i dosłowny, bez cienia wątpliwości.  Rozpadłem się.

* * *

Tej nocy już nie spałem.  Drogę do domu spędziłem płacząc jak bóbr, łzy kapały mi na koszulę z napisem "Burak cukrowy", trudno je było ocierać, ważniesze było utrzymać ręce na kierownicy, ledwo widziałem jezdnę.  A siedząca obok A. niczego nie zauważyła.  Przez pięć godzin.
