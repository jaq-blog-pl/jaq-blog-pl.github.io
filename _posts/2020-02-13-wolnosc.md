---
layout: post
title: "Wolność"
date: 2020-02-13
---

![Wolność](/images/wolnosc.webp)

Nie rozumiem, co ona do mnie mówi. Wolność. Chce, abym dał jej wolność. Ale od czego? Do czego? I że sama chce wolności, ale wcale nie chce mi jej dać. Tylko że ona bardziej potrzebuje wolności, a ja mniej, bo każdy jest inny, więc wszystko w porządku, kiedy ja będę dostawał to, czego potrzebuję --- bycie związanym --- a ona to, czego ona potrzebuje --- wolność.

Nie rozumiem.  Albo nie chcę zrozumieć.  Albo ona nie chce, abym zrozumiał.

W dzień, który nastąpił po [Przełamaniu](../../../2019/10/26/poczatek.html) rozmawialiśmy:

--- Jak możemy się do siebie zbliżyć --- pytałem --- skoro jesteśmy już tak oddaleni?

--- Zacznij spotykać się z innymi ludźmi --- brzmiała jej rada.  To był drugi moment, kiedy się rozpadłem.  Nie było już co zbierać, to już nawet nie była ruina, na miejscu po naszym domu nie został kamień na kamieniu. Odbudowa, która nas czekała była gruntowna.

--- Jak możemy na powrót zostać małżeństwem, parą najbardziej bliskich sobie osób? --- dopytywałem naiwnie innego razu.

--- Nigdy nie będziemy najważniejsi dla siebie. Robię to po pierwsze dla dzieci --- odpierała, i nie było to przejęzyczenie, bo oznajmiała obie te rzeczy po trzykroć.

Pisałem szczeniackie równanie: nasze inicjały = WNM, to jest Wielka, Nieskończona Miłość. W odpowiedzi doczekałem się jej ręką narysowanego równania: nasze inicjały = inicjały naszych dzieci. To najwięcej, co może mi dać. Nie jest to mało. A jednak niedosyt.

Przy okazji filmów i pytań dzieci nawiązywaliśmy do treści przysięgi małżeńskiej: "i ślubuję ci miłość, wierność i coś--tam coś--tam", albo "miłość, wierność i nie pamętam co jeszcze".  Zresztą, prosiłem o to, abyśmy przysięgli sobie te słowa bez przesady kilkanaście razy. Bardziej oficjalnie i mniej, poważniej i mniej poważnie, z nadzieją i bez.  Nigdy nie dostałem pozytywnej odpowiedzi, więc jedyna przysięga, to ta z "świadomy praw i obowiązków... uczynię wszystko, aby nasze małżeństwo było zgodne, szczęśliwe i trwałe", Kodeks rodzinny i opiekuńczy z 1964 roku.   Tamże znajdziemy paragrafy na pożycie, wierność, współdziałanie.  Ale aż do dziś tak w zasadzie nie czytałem Kodeksu.  A skoro ja nie czytałem, to czy ktokolwiek czyta?  "Nie przysięgnę ci, że do grobowej deski, różne rzeczy się w życiu zdarzają".

Chodzimy na terapię par. Wśród celów, które chcemy osiągnąć na leczeniu na pierwszym miejscu z jej strony padło "dostać wolność", a z mojej "odzyskać zaufanie". Nie rozumiem, czym jest ta wolność.  Albo nie chcę zrozumieć.  Albo ona nie chce, abym zrozumiał.

Czy wolność od odpowiedzialności za rodzinę?

Czy wolność od pracy i współpracy na rzecz rodziny?

Czy wolność od wierności?

Czy wolność od szacunku?

Czy wolność od przyjaźni?

Czy wolność od troski i dbania?

Czy wolność od spędzania razem czasu?

Czy wolność od strachu, że coś zrobi, powie, nie zrobi, a ja wówczas brzydko, niełaskawie, bez szacunku zareaguję?

Czy wolność od hierarchii społecznej?  Tylko że wygląda na to, że ona lubi hierarchię społeczną i brylowanie w niej. Wcześniej tego nie dostrzegałem, ale to może być prawdziwy problem.  Naturalna, głęboko sprzed jeszcze człowieczeństwa, a więc mocna potrzeba bycia tą, która jest blisko samca alfa. I pal licho, że w ludzkim świecie (odwrotnie niż u innych ssaków i innych naczelnych) bycie blisko samca alfa to raczej ruletka niż gwarancja pożytku. To wciąż jest i tysiące lat budowania społeczeństwa monogamicznego tej naturalnej potrzeby nie zmieni.  I moja żona nie jest wolna od tej cechy, a kto wie, może nawet chętniej (albo skuteczniej) daje jej się uzewnętrzniać.  Bo jej pierwszy facet był kimś w rodzaju samca alfa, a i ja --- jak by to nie brzmiało --- w owym czasie i otoczeniu byłem niezrównany. Dziś nie jestem, często jej ostatnimi czasy powtarzałem, że przyjdzie czas, kiedy będę sobie gorzej radził w robocie, a na sugestie zmiany charakteru zadań roboczych reagowałem niechętnie.

A może nie o wolność "od", a o wolność "do" tu chodzi?

Może chodzi o wolność do samorozwoju?  Dla mnie moja druga połówka rozwija się bez przerwy, od naszego pierwszego namiętnego spojrzenia, choć prawdę mówiąc ten rozwój to czasem trochę zwój, ale z pewnością zmiana i metamorfoza, i nowe zdolonści, kontakty, działania.

Może chodzi o wolność do spotykania się ze znajomymi bez oglądania się na mnie?  No spotykała się do niedawna gdzie i z kim chciała i dopiero nagły wybuch mojej zazdrości --- i jakkolwiek zanadto ostry, to przecież nieoderwany od rzeczywistości i faktów --- w pewnej mierze ograniczył tę wolność. Ograniczenie jest chyba poważne: o jedną osobę. O obracanie się w ważnym zlocie, którego kiedyś byłem częścią i na powrót chciałbym --- dla naszego zbliżenia się --- być.  O jeden, związany z rozwiązłością, plan.  Ale czy to dlatego poszliśmy na leczenie par?  Aby naprawić coś, co zepsułem tak niedawno, bo wcześniej przecież nie było żadnej z tych rzeczy na mojej czarnej liście.

Może chodzi o wolność do podejmowania pracy w dziedzinach, które uważa za istotne?  Ale przecież to ma od samego początku, dawałem jej co miałem, współtworzyłem, wspierałem, popychałem i pomagałem z całych sił, aby mogła działać w taki sposób, w jaki dziś działa w wymarzonym przez większość ludzi stopniu swobody.

Może chodzi o wolność do zmiany miejsca zamieszkania wedle woli i fantazji?  Ale ona lubi miasto, w którym mieszkamy, nigdy się z niego nie wyprowadzała.

Może chodzi o wolność do wyjeżdżania na wakacje z kim chce i kiedy chce?  Dotąd planowała nam wszystkim wakacje z moimi podpowiedziami, branymi bardziej lub mniej poważnie pod uwagę.

Może chodzi o wolność upijania się w środku tygodnia i próbowania narkotyków?  Z upijaniem nie ma kłopotu, dzieje się to łatwo i bez nadużyć, czasem może nawet za łatwo. A narkotyków doświadczyła i wedle deklaracji nie ciągnie jej, choć innych nie osądza, acz wie, że nic czego ona potrzebuje nie dają.

Może chodzi o możliwość myślenia i mówienia tego, co chce?  Z tym mamy kłopot, ale raczej w drugą stronę:  to mnie zabrania się w naszym związku myśleć i mówić na wiele tematów, dokonywać śmiałych choć trafnych porównań i drążyć światopoglądowych dziur.  Z mojej perspektywy tutaj jej wolności nie brak, chyba że rzeczywiście myśli coś, czego nie może powiedzieć z obaw przed moją reakcją.  Hm.

Może chodzi o wolność do wyboru swojego systemu wartości?  Tutaj jesteśmy ograniczeni słowami powyższej przysięgi i Kodeksu. Tej wolności nie chcę dać.  Po pierwsze z uwagi na moją ludzką naturę, która zawiera w sobie silne powiązanie poczucia własnej godności z regułą wzajemności (to zbyt złożone.  Innymi słowy: jeśli ja przysięgam wedle Kodeksu wierność, to oczekuję, że również wierność dostanę.  Taki jest nie tylko człowiek, bo także szympans i kapucynka, czyli że potrzeba wzajemności jest w nas zaszyta bardzo głęboko).  Po drugie z uwagi na nasze dzieci, które również są ludźmi i dla których pewne działania rodziców mogą okazać się żenujące, wstydliwe, rozbijające, generujące autoagresję itd. Rodzic, który w swoim systemie wartości posiada "prawo do spełniania potrzeb pedofilii", albo tworzenia pornografii jest złym rodzicem bez dwu zdań.

Może chodzi o wolność do zagranicznego wyjazdu niesłużbowego, ale też nie do końca prywatnego, bo ze znajomymi, z którymi flirtuje bez ograniczeń?  Co szkodzi mojemu w nim uczestnictwu? Raz już zaproponowała taki scenariusz, abym razem z nią jechał, ale jestem bogaty w doświadczenia, między innymi to najnowsze dotyczące wyjazdu krajowego. Otóż wpierw zachęcała do wspólnej wycieczki, może przy okazji spotkamy wspólnych znajomych.  Potem, gdy wyraziłem chęć, ona wyraziła swoją niechęć i wręcz oburzenie, że wciskam się w towarzystwo, które jest jej na wyłączność.  Po wielu słowach i przekonywaniu zmieniła narrację na taką, że nie wie, czy będzie miała urlop (z miesiącem zaległych nagdzodzin), że nie chciała tam wcale jechać, bo kliknięcie na Fejsie, że się jest zainteresowanym jeszcze nic nie znaczy i zaznaczenie w papierowym kalendarzu naściennym również nie, że nawet jeśli pojedzie, to na dwa dni i jak chcę, to mogę jechać sam.  Więc mam prawo podejrzewać, że w jej propozycji wspólnego wyjazdu mniej jest "wspólnego", a więcej "wyjazdu" i chodziło przede wszystkim o oswojenie mnie z myślą, że taki wyjazd może się wydarzyć, a potem, kroczek po kroczku okaże się, że wyjazd dużo kosztuje, a my mamy wydatki, i że akurat nie ma kto dziećmi się zająć, a bilet już kupił znajomy i to niestety tylko jeden bilet, a tak w ogóle, to nikogo nie znam i nie czułbym się komfortowo więc to dla mojego własnego dobra nie ma sensu, abym jechał.  Ugh. Mam z tym kłopot.

Może chodzi o wolność do wydawania pieniędzy na zachcianki?  Mamy oddzielne konta bankowe, od początku naszego małżeństwa wspominała, że będzie czuć się bezpieczna z własnym budżetem i o ile to zawsze był dla mnie cierń, przyjąłem tę argumentację ze zrozumieniem i współczuciem, bez choćby krzywego słowa, ani nawet grymasu twarzy, ani myśli niemiłej.

Może chodzi o wolność do wydawania pieniędzy na ważniejsze rzeczy?  Wspólnie podejmujemy większe decyzje i to częściej ona jest motorem niż ja.  Nie widzę tutaj pola do większej wolności, choć może po prostu za mało przynoszę do domu i w ten sposób ją ograniczam?

Może chodzi o wolność do ubierania się wedle woli?  Szafa nie pachnie naftaliną, bielizna działa na zmysły (dwie pary majtek aż tak działały, że "same się podarły w jej rękach"; hm, zapomniałem zapytać o to, jak poradziła sobie igła z nicią).

"Wolność może być realizowana jedynie grupowo".

"Wolność to oczyszczenie się z egoizmu i złych myśli".

"Wolność to posłuszeństwo zasadom naturalnym".

"Wolność to niezależonść w pracy i obowiązkach".

---

--- Wolność to nie przeszkadzaj mi w tym, co akurat robię.  Nie uważam, aby wolność była dla mnie najważniejszym celem terapii, najważniejszy jest szacunek.  Nie wiem, co miałam na myśli mówiąc, że nie potrzebujesz wolności. Ani wtedy, gdy mówiłam, że sama chciałabym wolności, ale tobie wolałabym jej nie dawać. Słowa nie są ważne, ważne są czyny.
