---
layout: post
title: "Okiełznanie"
date: 2020-01-09
---

![Okielznanie](/images/okielznanie.webp)

Wyszło trochę jak między dziećmi z podstawówki.

Po kolejnej sprzeczce (bo nie są to kłótnie) o K., kobietę, z którą łączył mnie przed 13 laty niezdrowy --- choć na tamten czas leczący złamane serca --- związek typu "friends with benefits", oświadczyłem, aby uciąć ten stary niczym eksponat muzealny wątek naszych poróżnień:

--- Przysięgam, że od kiedy jesteśmy razem, nie uprawiałem seksu i nie całowałem się z nikim oprócz ciebie.

Takie oświadczenie zrobiło mocne wrażenie.  Spontanicznie przyszło mi na język, zanim jeszcze pomyślałem:

--- Teraz twoja kolej.

Odpowiedziała długa cisza.  I wreszcie:

--- Przysięgam, że... --- kwestia została przerwana długim, nerwowym śmiechem.  I znowu.  I jeszcze.  Wreszcie A. zebrała się w sobie i zaczęła raz jeszcze:

--- Przysięgam, że... --- kolejny nerwowy śmiech.  Ale nic to, z nadzieją i cierpliwością czekam na to, czego pragnę: na prawdomówność i oddanie. Przyszło opanowanie, więc:

--- Przysięgam, że... --- i tej wypowiedzi nie udało się skończyć.

"Do trzech razy sztuka" pomyślałem, "nie udało się".  Czas przerwać ten spektakl, bo to już zaczyna być torturowaniem.

--- Dobrze, nie musisz mówić, nie musisz kłamać.

--- Nie, poczekaj.  Muszę pomyśleć o czymś poważnym... --- A. zbiera się w sobie, widać że bardzo chce okiełznać swoje ciało, aby robiło to, co komenderuje rozum. --- Na życie naszych dzieci przysięgam, że od kiedy jesteśmy razem, nie uprawiałam seksu i nie całowałem się z nikim oprócz ciebie.

Wydaje się, że ulżyło nam obojgu.  Jednak czy na pewno?  Po chwili A. dodaje:

--- Mam nadzieję, że nie stanie się naszym dzieciom coś złego przez to.

Kilka tygodni później, bez nawiązań do tej rozmowy, również ja jestem proszony o przysięgę:

--- Przysięgnij, że choćby było nie wiem jak źle, nic nie zrobisz naszym dzieciom.

Waham się, bo wiele we mnie jest mętliku.  Czy będę w stanie?  Ale wreszcie wydobywam z siebie przysięgę, bo to jest to, czego chce mój zmysł etyczny.

--- Dobrze.  Czuję się teraz bezpieczniejsza, bo jesteś honorowy, słowo jest dla ciebie ważne.