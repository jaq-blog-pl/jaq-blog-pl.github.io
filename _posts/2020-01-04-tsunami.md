---
layout: post
title: "Tsunami"
date: 2020-01-04
---

Trzy dni przed Sylwestrem.  Gdy już dzień się wydłuża kosztem nocy, Fenrir szczęściem odgoniony nie zje słońca tym razem, można żyć, planować, mieć nadzieję.

Sen.  Świat wyjęty z reklamy biura turystycznego: palmy, piaszczysta plaża, rozsiani leniwi turyści z koktajlami, wcale nie zniewolona (oni naprawdę to lubią, jak prostytutki lubią seks za pieniądze - sarkazm, w 2020 trzeba to tłumaczyć, proszę się nie oburzać) służba z trzeciego świata. Taką wizję w kinie widziałem, taka mi się przyśniła.

Nadciąga tsunami.  Nie jest dobrze w naszym życiu.  Przekroczyliśmy granice.  Zimy seksualnej, kiedy leżymy obok siebie w łóżku i sami w niby-skryciu przed drugim masturbujemy się. Rozdrażnienia z powodu samego faktu bycia obok. Zamykania się na cały świat, a w szczególności na tego, który powinien być najbliższy.  Ukrywania rozmów ze znajomymi, bliższymi i dalszymi, i takimi aż za bliskimi.  Otwartości na możliwość ostatecznego rozstania i lotu do kochanka, do innego miasta.  Zasłaniania kłamstwa życiem własnych dzieci. I główną granicę: wstydu z powodu drugiego człowieka, tego co myśli, tego w co wierzy, tego że jest za niski, tego że może coś powiedzieć, tego że jest nie z tej bańki i nie z tej bajki, tego że jest otwarty i tego że jest inny.

We śnie nadciąga tsunami.  Od trzech miesięcy rozmawiamy, stajemy się sobie bliżsi, uprawiamy seks nie tylko z obowiązku wobec dzieci, kłócimy się i wydaje nam się, że to już koniec, że to się nie uda, że wstyd, że ból, że przepaść. I wracamy do siebie, z wiarą, nadzieją i miłością. We śnie uciekamy, jestem z synem, nie bardzo jest gdzie uciec, trwoga, mrok i gorączkowe poszukiwanie schronienia ogarnia serca.  I gdy już wydaje się, że nie ma wyjścia, że tak oto przedstawia się koniec, że jedyne co pozostaje, to przytulić się po raz ostatni - we śnie tsunami zamienia się w deszsz, rzęsisty, przemakający do suchej nitki, ale jednak deszcz, wcale nie niszczycielski, a ciepły i tylko trochę straszny.

Potem już tylko wystarczy znaleźć warsztat rowerowy wśród palm i przygotować rowery na rekreacyjny, na pół tylko poważny wyścig tour de tropikalna wyspa. We śnie jestem z synem i współdziałamy.

W realu otwieram się na każdy zły i każdy dobry dotyk żony. Każdego dnia płaczę. Są dni, gdy się śmieję. Nie jestem zaskorupiały. Nie wiem, czy współpracuję.


